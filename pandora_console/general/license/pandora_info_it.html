<html>
  <head>
    <title>Licenze GNU</title>
  </head>
  <body>
    <h3>Licenze GNU</h3>

    <h4>Sommario</h4>

    <ul>
      <li><a href="#Intro" id="TOIntro">Introduzione</a></li>
      <li><a href="#GPL" id="TOCGPL"> La Licenza Pubblica Generica GNU</a></li>
      <li>
        <a href="#LGPL" id="TOCLGPL"
          >La Licenza Pubblica Generica Attenuata GNU</a
        >
      </li>
      <li>
        <a href="#FDL" id="TOCFDL">La Licenza per Documentazione Libera GNU</a>
      </li>
      <li>
        <a href="#VerbatimCopying" id="TOCVerbatimCopying"
          >Copie letterali e distribuzione</a
        >
      </li>
      <li>
        <a href="#LicenseList" id="TOCLicenseList"
          >Elenco di licenze per il software libero</a
        >
      </li>
      <li>
        <a href="#WhatIsCopyleft" id="TOCWhatIsCopyleft"
          >Cos'&egrave; il permesso d'autore (copyleft)?</a
        >
      </li>
      <li>
        <a href="#OtherWorks" id="TOCOtherWorks"
          >Licenze per altri tipi di opere</a
        >
      </li>
    </ul>

    <hr />

    <h3><a href="TOCIntro" id="Intro">Introduzione</a></h3>

    <p>
      Tutto il software pubblicato dovrebbe essere software libero.
      Perch&eacute; sia libero, bisogna pubblicarlo con una licenza per il
      software libero. Normalmente utilizziamo la
      <a href="GPL">Licenza Pubblica Generica GNU</a> (GNU GPL), ma talvolta
      utilizziamo anche
      <a href="LicenseList">altre licenze per software libero</a>. Per il
      software GNU utilizziamo solo licenze compatibili con la GNU GPL.
    </p>

    <p>
      La documentazione per il software libero dovrebbe essere documentazione
      libera, in modo che si possa distribuire e migliorare assieme al software
      che essa descrive. Per rendere libera la documentazione occorre
      rilasciarla con una licenza di documentazione libera. Normalmente
      utilizziamo la
      <a href="FDL">Licenza per Documentazione Libera GNU</a> (GNU FDL), ma
      talvolta utilizziamo anche
      <a href="LicenseList">altre licenze per la documentazione libera</a>.
    </p>

    <h3><a href="TOCGPL" id="GPL">La Licenza Pubblica Generica GNU</a></h3>

    <p>
      La Licenza Pubblica Generica GNU &egrave; spesso indicata brevemente come
      GNU GPL; &egrave; usata dalla maggioranza dei programmi GNU, e da
      pi&ugrave; della met&agrave; di tutti i pacchetti di software libero.
    </p>

    <h3>
      <a href="TOCLGPL" id="LGPL">Licenza Pubblica Generica Attenuata GNU</a>
    </h3>

    <p>
      La Licenza Pubblica Generica Attenuata GNU &egrave; utilizzata da alcune
      (non tutte) delle librerie GNU. Questa licenza era originariamente
      chiamata la GPL per Librerie, ma in seguito le cambiammo nome
      perch&eacute; il vecchio nome ne incoraggiava un uso pi&ugrave; frequente
      del dovuto.
    </p>

    <h3>
      <a href="TOCFDL" id="FDL">La Licenza per Documentazione Libera GNU</a>
    </h3>

    <p>
      La licenza di Documentazione Libera &egrave; una forma di permesso
      d'autore (copyleft) pensata per un manuale, libro di testo o altro
      documento, in modo da garantire a chiunque l'effettiva libert&agrave; di
      usarlo e distribuirlo, con o senza modifiche, commercialmente o meno.
    </p>

    <h3>
      <a href="TOCVerbatimCopying" id="VerbatimCopying"
        >Copie letterali e distribuzione</a
      >
    </h3>
    <p>
      La nota standard di copyright per le pagine web GNU recita:
      <em
        >La copia letterale e la distribuzione di questo articolo nella sua
        integrit&agrave; sono permesse con qualsiasi mezzo, a condizione che
        questa nota sia riprodotta</em
      >. Si tenga presente questo commento di Eben Moglen:
    </p>

    <p>
      &laquo;Con la frase "copia letterale con qualsiasi mezzo" non intendiamo
      richiedere il mantenimento di intestazioni, pi&egrave; di pagina o altre
      caratteristiche di formattazione. Si richiede tuttavia di mantenere link
      web sia per i media ipertestuali sia per quelli non ipertestuali (in forma
      di note o URL riportate letteralmente su media non HTML).&raquo;
    </p>

    <h3>
      <a href="TOCLicenseList" id="LicenseList"
        >Elenco di licenze per il software libero</a
      >
    </h3>

    <ul>
      <li>
        Elenco di licenze per il software libero

        <p>
          Se state pensando di scrivere una nuova licenza, vi preghiamo di
          contattare la FSF scrivendo a
          <a href="mailto:licensing@fsf.org">&lt;licensing@fsf.org&gt;</a>. Il
          proliferare di diverse licenze di software libero significa un aumento
          di lavoro per gli utenti per la loro comprensione. Potremmo essere in
          grado di aiutarvi a trovare una licenza esistente per software libero
          che soddisfi le vostre esigenze.
        </p>

        <p>
          Nel caso ci&ograve; non sia possibile, se effettivamente avete bisogno
          di una nuova licenza con il nostro aiuto potete assicuravi che la
          vostra licenza sia effettivamente una licenza per software libero, ed
          evitare vari problemi pratici.
        </p>
      </li>
    </ul>

    <h3>
      <a href="TOCWhatIsCopyleft" id="WhatIsCopyleft"
        >Cos'&egrave; il permesso d'autore (copyleft)?</a
      >
    </h3>

    <p>
      Il <em>permesso d'autore</em> (<em>copyleft</em>) &egrave; un metodo
      generico per rendere un programma libero ed imporre che tutte le modifiche
      e versioni estese del programma siano anch'esse software libero.
    </p>

    <p>
      [NdT: si tratta di un gioco di parole, che qui viene reso con "permesso di
      autore": copyright (diritto di autore) &egrave; formato dalle parola
      "copy" (copia) e "right" (diritto, ma anche destra), opposto di "left"
      (sinistra, ma anche lasciato).]
    </p>

    <p>
      Il modo pi&ugrave; semplice per rendere un programma libero &egrave;
      dichiararlo di dominio pubblico, privo di copyright. [NdT: in Italia
      questo concetto a rigore non esiste, perch&eacute; l'autore non pu&ograve;
      rinunciare alla paternit&agrave; dell'opera; effetti simili si possono
      ottenere con l'uso di una licenza permissiva, come la licenza di X del
      MIT]. Ci&ograve; permette a chiunque di condividere il programma e i suoi
      miglioramenti. Tuttavia permette anche a chi non vuol cooperare di
      convertire il programma in software proprietario. Costoro possono infatti
      apportare modifiche, che siano significative o meno, e distribuire il
      risultato come prodotto proprietario. Chi riceve il programma nella forma
      modificata non ha la libert&agrave; data dall'autore originario;
      l'intermediario l'avr&agrave; rimossa.
    </p>

    <p>
      Nel Progetto GNU, la nostra intenzione &egrave; dare a <em>tutti</em> gli
      utenti la libert&agrave; di ridistribuire e modificare software GNU. Se
      l'intermediario potesse rimuoverne la libert&agrave;, potremmo avere molti
      utenti, ma costoro non avrebbero libert&agrave;. Cos&igrave;, invece di
      rilasciare il software GNU come dominio pubblico, utilizziamo il permesso
      d'autore. Il permesso d'autore (copyleft) significa che chiunque
      distribuisca il software, con o senza modifiche, deve accompagnarlo con la
      libert&agrave; di ulteriori copie o modifiche. Il permesso d'autore
      garantisce che ogni utente sia libero.
    </p>

    <p>
      Il permesso d'autore costituisce anche un incentivo per altri
      programmatori ad incrementare il software libero. Alcuni programmi liberi
      importanti, come il compilatore GNU C++, esistono solo grazie a questo.
    </p>

    <p>
      Il permesso d'autore aiuta anche i programmatori che desiderano
      contribuire con miglioramenti al software libero ad ottenerne il permesso.
      Questi programmatori spesso lavorano per aziende o universit&agrave; che
      farebbero quasi qualunque cosa per avere pi&ugrave; denaro. Un
      programmatore potrebbe voler cedere le sue modifiche alla comunit&agrave;,
      ma il suo superiore potrebbe volerne fare un prodotto software
      proprietario.
    </p>

    <p>
      Quando spieghiamo ai datori di lavoro che &egrave; illegale distribuire la
      versione migliorata se non come software libero, questi normalmente
      decidono di rilasciarla come software libero piuttosto che buttarla via.
    </p>

    <p>
      Nel rendere un programma copyleft, per prima cosa mettiamo in chiaro che
      &egrave; soggetto a diritto d'autore; poi aggiungiamo le condizioni di
      distribuzione, che sono uno strumento legale per dare a chiunque i diritti
      d'uso, di modifica e ridistribuzione del codice del programma
      <em>ed ogni programma da esso derivato</em>, ma solo se si lasciano
      invariati i termini di distribuzione. Cos&igrave;, il codice e le
      libert&agrave; divengono legalmente inseparabili.
    </p>

    <p>
      Gli sviluppatori di software proprietario utilizzano il diritto d'autore
      per togliere la libert&agrave; agli utenti. Noi lo utilizziamo per
      garantire la loro libert&agrave;. Ecco perch&eacute; invertiamo il
      termine, trasformando "diritto d'autore" in "permesso d'autore"
      ("copyright" in "copyleft").
    </p>

    <p>
      Il permesso d'autore &egrave; un concetto generale; ci sono molti modi di
      completare i dettagli. Nel Progetto GNU, le specifiche condizioni di
      distribuzione che utilizziamo sono contenute nella Licenza Pubblica
      Generica GNU, la Licenza Pubblica Generica Attenuata GNU e la Licenza per
      Documentazione Libera GNU.
    </p>

    <p>
      La licenza appropriata &egrave; inclusa in molti manuali e in ogni
      distribuzione di codice sorgente GNU.
    </p>

    <p>
      La GNU GPL &egrave; progettata perch&eacute; possiate applicarla
      facilmente ai vostri programmi se siete i titolari dei relativi diritti.
      Per far questo non dovete modificare la GNU GPL ma solo aggiungere nel
      programma una nota che vi faccia riferimento. Vi preghiamo di tener
      presente che se usate la GNU GPL dovete usare il testo integrale della
      licenza. E' un tutto unico, versioni parziali non sono consentite (lo
      stesso vale per la LGPL e la FDL).
    </p>

    <p>
      Usare gli stessi termini di distribuzione per molti programmi rende facile
      copiare codice tra programmi diversi. Dato che tutti hanno gli stessi
      termini di distribuzione, non c'&egrave; bisogno di preoccuparsi se i
      termini siano compatibili. La GPL Attenuata include una clausola che
      permette di trasformare i termini di distribuzione nella GPL ordinaria, in
      modo che possiate copiare codice in un altro programma coperto dalla GPL.
    </p>

    <h3>
      <a href="TOCOtherWorks" id="OtherWorks"
        >Licenze per altri tipi di opere</a
      >
    </h3>

    <p>
      Noi crediamo che il software e la documentazione che si pubblicano debbano
      essere <a href="Intro">software libero e documentazione libera</a>.
      Consigliamo di rendere ugualmente libera ogni genere di opera educativa e
      di riferimento, utilizzando licenze di documentazione libera come la
      <a href="FDL">Licenza per Documentazione Libera GNU</a> (GNU FDL).
    </p>

    <p>
      Per saggi o pubblicazioni scientifiche, consigliamo la semplice licenza di
      "copia letterale" utilizzata ad esempio per questa pagina Web.
    </p>

    <p>
      Non prendiamo posizione sull'idea che i lavori artistici o letterari
      debbano essere liberi, ma se volete fare in modo che un vostro lavoro lo
      sia vi consigliamo la
      <a href="http://artlibre.org/licence/lalgb.html">Free Art License</a> (in
      inglese).
    </p>

    <p>
      Copyright (C) 1996, 1997, 1998, 1999, 2003, 2004, 2005 Free Software
      Foundation, Inc., 51 Franklin St, Fifth Floor, Boston, MA 02110, USA
      <br />
      La copia letterale e la distribuzione di questo articolo nella sua
      integrit&agrave; sono permesse con qualsiasi mezzo gratuitamente a
      condizione che questa nota sia riprodotta.
    </p>
  </body>
</html>
